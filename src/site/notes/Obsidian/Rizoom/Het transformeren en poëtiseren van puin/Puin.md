---
{"dg-publish":true,"permalink":"/obsidian/rizoom/het-transformeren-en-poetiseren-van-puin/puin/"}
---

### **Waarom kiezen we voor de term ‘puin’ en niet voor ‘afval’?**

Waarom gebruiken we het woord _puin_ terwijl we ook _afval_ hadden kunnen zeggen? De term _afval_ heeft in het Nederlands een negatieve bijklank. Zo beschrijft **Babel Magazine** in het artikel _Het afval van schoonheid_ hoe dit blijkt uit uitdrukkingen als _“worden behandeld als vuil”_ en _“praten over iemand als een stuk stront”_.

Puin of afval wordt door onze samenleving het liefst zo ver mogelijk weggestopt of weggegooid, zodat we het niet meer hoeven te zien. We zetten het buiten op straat, waar het snel wordt opgehaald. Maar natuurlijk verdwijnt het niet echt, zoals Timothy Morton in zijn boek _Hyperobjects_ beschrijft. Hij geeft het voorbeeld van een poging in de jaren negentig om plutonium in messen te verwerken – een bijzonder schadelijke onderneming.

Hoe komt het dat wij als enige soort restproducten maken die niet kunnen worden teruggegeven aan de natuur? Terwijl dierlijke resten weer worden geïntegreerd in het ecosysteem, kan ons afval blijven bestaan zonder verder leven te stimuleren. Denk bijvoorbeeld aan niet-organisch materiaal zoals plastic, dat moeilijk of niet afbreekbaar is en zelfs schadelijk kan zijn voor de omgeving. Ons afval maakt geen deel uit van een natuurlijk ecosysteem, ook al is het wel onderdeel van ons menselijk bestaan. (_Het afval van schoonheid: Garbage poetry – Babel Magazine_)

Of kunnen we nu stellen dat afval wél deel is geworden van het ecosysteem? Op de cover van het boek _Welcome in het Symbioceen_ van Jos de Mul zien we een zeepaardje dat zich vastklemt aan een oorstokje – een krachtig beeld. Het dier gebruikt dit stokje om zich voort te bewegen in het woelige water. Dit lijkt slechts een pleister op de wonde, want we kennen ook de verhalen die iedereen wel eens heeft gehoord: vissen die plastic aanzien voor voedsel en sterven omdat ze zich verzadigd voelen.

Maar kijken we terug naar het zeepaardje en het oorstokje: het contrast blijft intrigeren. Hoe kan iets natuurlijks zoals een zeepaardje afval gebruiken? Er zijn nog tal van andere voorbeelden, zoals in _American Beauty_, waar een plastic zakje door de wind wordt opgepikt. Dat is natuurlijk fictie, maar hierdoor rijst bij mij de vraag:

**Hoe komt het dat we dit afval toch telkens weer op de grond gooien?**

Zo beschrijft ook Jelle Reumer in _Uit de puinhopen_:

> _We zijn in de zooi ontstaan, we vervuilen en vervuilen, we trekken verder en soms doen we tot mislukken gedoemde pogingen om tussendoor even wat op te ruimen…. Maar wanneer de gemeentelijke reinigingsdienst de straat heeft aangeveegd, zie je al snel daarna dat men alle mogelijke moeite doet om er zo snel mogelijk weer een flinke rommel van te maken. Dan wordt de oeroude voorkeurshabitat hersteld, zodat de Homo vuilnisbeltensis zich weer lekker thuis voelt. Bezems dienen in onze postmoderne en neoreligieuze tijd nog slechts om op te vliegen._

Kunnen we hieruit afleiden dat we als mens graag in vuil leven? Of ben ik de enige die dit fascinerend vindt? Gaan we er simpelweg vanuit dat het vuil toch wordt opgeruimd door de reinigingsdienst, omdat we blind vertrouwen dat iemand anders dit voor ons zal doen? Hebben we zoveel vertrouwen in onze welvaartsstaat dat we ons niet meer bewust zijn van onze handelingen? Moet onze houding veranderen? Moeten we objecten en materialen anders gaan waarderen en ons openstellen voor nieuwe mogelijkheden?

Of is het weggooien van afval – en daarmee het vernietigen van objecten, micro-organismen en natuur – juist een uitlaatklep? Zoals Björk beschrijft in haar nummer _Hyperballad_ (1995), waarin ze stukken afval van een klif gooit om met haar lijden om te gaan.

Of gaat deze gedachtegang te ver? We kunnen zoveel leren van afval, zoals beschreven in _De ontologie van het afval_ (Streven, Jrg. 66, 1999).

Afval, voedselresten en andere spullen zijn niet betekenisloos. Ze vertellen ons minstens iets over de vorige gebruiker: de detective, historicus en antropoloog – kortom, elke oplettende waarnemer – kan er eindeloos van leren.