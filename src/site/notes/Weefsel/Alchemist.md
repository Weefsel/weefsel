---
{"dg-publish":true,"permalink":"/weefsel/alchemist/","dgPassFrontmatter":true,"noteIcon":"","created":"2025-12-02T14:57:10.356+01:00","updated":"2025-12-08T16:47:18.000+01:00"}
---


De alchemist eeuwig op zoek naar het onvindbare, het onbegrijpelijke, of misschien juist naar het tastbare belichaamt een diep verlangen om de wereld te begrijpen. In het boek Alchemy & Mysticism van Alexander Roob, met name in het hoofdstuk The World, wordt duidelijk hoe sterk deze zoektocht verankerd is in beeldtaal. De alchemist is niet enkel een denker of chemicus, maar ook een beeldmaker: de tekeningen in het boek zijn minstens zo krachtig als de theorieën die ze ondersteunen. (Roob, A. (2023))  
  ![image4.png](https://aesthetic-cajeta-5f1a10.netlify.app/img/user/image4.png)  
Hier zien we een parallel met de kunstenaar, die eveneens zoekt, ontdekt, loslaat en zich opnieuw verwondert. Toch is er een subtiel maar fundamenteel verschil: waar de kunstenaar doorgaans vertrekt vanuit intuïtie, zintuiglijke ervaring en openheid voor het onbekende, lijkt de alchemist eerder gedreven door een diep verlangen om de wereld in haar essentie te doorgronden en uiteindelijk te beheersen.

Maar wat als een kunstenaar werkelijk zou proberen de wereld op een zuiver analytische, alchemistische manier te begrijpen? Zou dat verlangen naar volledig begrip, naar totale transparantie, de verwondering niet juist in de kiem smoren? Wanneer alles verklaard is, wanneer elk materiaal gereduceerd wordt tot formule of nut, blijft er dan nog ruimte voor verbeelding? Misschien zou de kunstenaar dan zelfs tot stilstand komen, verlamd door de banaliteit van een wereld die niets meer te verbergen heeft.


Roland Barthes verwijst in zijn essay over [[Weefsel/Plastic\|Plastic]] naar deze alchemistische dimensie van het moderne productieproces. Hij ziet het transformeren van ruwe grondstof tot een plastieken staaf als een hedendaagse, bijna magische daad: een moderne vorm van alchemie.  
(Barthes, R., Lavers, A., & Barthes, R. (2006))  
Maar hier rijst de vraag: zou een alchemist dit werkelijk een waardevolle [[Weefsel/Transformatie\|Transformatie]]formatie]vinden? Is het produceren van synthetisch materiaal, dat de natuur vervangt en vervuilt, een daadwerkelijke waardevermeerdering? Doet dit niet af aan het oorspronkelijke alchemistische streven?

Vanuit een hedendaags ecologisch en niet economisch perspectief lijkt deze vorm van transformatie eerder destructief dan positief. Waar de alchemist trachtte te verzoenen met de natuurkrachten, lijkt de moderne mens ze eerder te onderdrukken. Misschien is het dan ook tijd om de alchemist opnieuw te bekijken, niet als symbool van beheersing, maar als gids voor een andere omgang met materiaal, met aandacht voor verwondering, traagheid en respect voor de cycli van de natuur.

[Bibliografie]

Barthes, R., Lavers, A., & Barthes, R. (2006). _Mythologies_ (47. [print.]). Hill and Wang.

Roob, A. (2023). _Alchemy & mysticism: The hermetic museum_. Taschen.